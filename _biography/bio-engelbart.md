Ο Douglas Carl Engelbart (30 Ιανουαρίου 1925 – 2 Ιουλίου 2013) ήταν Αμερικάνος επιστήμονας και εφευρέτης. Θεωρείται από τους πρωτοπόρους του ΗΥ και του Internet καθώς και της αλληλεπίδρασης ανθρώπου-υπολογιστή. Στα τέλη του Β΄Παγκοσμίου πολέμου και για μια δεκαετία υπηρέτησε στο Αμερικάνικο Πολεμικό Ναυτικό ως τεχνικός ραντάρ. Το όνειρο του Engelbart ήταν η χρησιμοποίηση υπολογιστών για να συνδέσει μεμονωμένα άτομα μέσα σε ένα δίκτυο έτσι ώστε να ανταλλάσουν πληροφορίες μεταξύ τους σε πραγματικό χρόνο χρησιμοποιώντας γραφικό περιβάλλον. Για την εκπλήρωσή του συνδύασε την ιδέα του συνεργατικού λογισμικού ή groupware, με την εμπειρία του να ερμηνεύει τις οθόνες των ραντάρ και με τις ιδέες που συγκέντρωσε από το άρθρο “As we may think” του φυσικού/εφευρέτη Vannevar Bush.

Μετά την ολοκλήρωση του διδακτορικού του διπλώματος στον τομέα της ηλεκτρολογίας (Πανεπιστήμιο Καλιφόρνιας 1955) παρέμεινε ως βοηθός καθηγητή για περίπου ένα έτος όπου στη συνέχεια αποδέχτηκε μια θέση στο Stanford Research Institute (SRI). Το 1963 το SRI χρηματοδότησε το ερευνητικό εργαστήρι του Engelbart στο οποίο εργαζόταν με σκοπό την επινόηση και τελειοποίηση διαφόρων συσκευών για την εισαγωγή, τον χειρισμό και την προβολή δεδομένων (ποντίκι , παραθυρικό περιβάλλον, εισαγωγή εικόνων και αρχείων ήχου σε ένα έγγραφο).

Tο 1967, το εργαστήριο του Engelbart χρησιμοποιήθηκε για τον πρόδρομο του διαδικτύου το ARPANET (Advanced Research Projects Agency Network). Επίσης, σε μια ηλεκτρονική διάσκεψη στο Σαν Φρανσίσκο στις 9 Δεκεμβρίου 1968, ο Engelbart παρουσίασε ένα συνεργατικό σύστημα πληροφορικής σε πραγματικό χρόνο, γνωστό ως NLS (oN-Line System). Χρησιμοποιώντας το NLS και συσκευές εισόδου με πληκτρολόγιο και ποντίκι, ο Engelbart και ένας συνάδελφός του εργάσθηκαν πάνω σε ένα κοινό έγγραφο σε παραθυρικό περιβάλλον ενώ ταυτόχρονα σε άλλο παράθυρο διεξήγαγαν το πρώτο παγκόσμιο δημόσιο τηλεοπτικό συνέδριο.  

Ο Engelbart συνέχισε την έρευνά του βελτιώνοντας το γραφικό περιβάλλον του χρήστη και παρουσιάζοντας όλο και πιο εξελιγμένες συσκευές εισόδου. Από το 1977 και μέσα από μια πορεία μετακινήσεων σε διάφορες εταιρείες κατέληξε το 1989 να ιδρύσει το ινστιτούτο Bootstrap το οποίο ήταν μια συμβουλευτική και ερευνητική εταιρεία.  

Τα τελευταία χρόνια της ζωής τα πέρασε με την δεύτερη γυναίκα του τα τέσσερα παιδιά του, από τον πρώτο γάμο, και τα εννέα εγγόνια του. Σύμφωνα με το ινστιτούτο Doug Engelbart ο θάνατος του προήλθε μετά από μια μακροχρόνια μάχη με τη νόσο Alzheimer σε ηλικία 88 ετών. 

Πηγές: 

https://www.britannica.com/biography/Douglas-Engelbart 

https://en.wikipedia.org/wiki/Douglas_Engelbart
